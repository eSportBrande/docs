---
title: "Værd at vide om skins"
author: [Nikolaj Petersen (eSport Brande)]
date: "01-05-2025"
keywords: [Counter-Strike, Skins, Steam, Scam]
titlepage: true
titlepage-color: "26a326"
titlepage-text-color: "ffffff"
...

# CS Skins, værd at vide før du køber, sælger eller bytter
Du eller dit barn har en Steam-konto og vil nu have skins i Couter-Strike. Du har sikkert hørt om skins og hvordan de kan købes og sælges.

Nedenstående gælder kun Counter-Strike og ikke andre spil. Det er vigtigt at være opmærksom på, at skins i Counter-Strike ikke rigtig kan sammenlignes med hvordan de fungere i andre spil. Særligt i Counter-Strike er det muligt at sende/modtage skins fra andre, hvor mange andre spil låses skins til ens konto. Der er derfor en større risiko forbundet med skins i Counter-Strike end i andre spil.

## Hvad er skins?
Skins er kosmetiske genstande i Counter-Strike, der ændrer udseendet af våben og karakterer i spillet. De påvirker ikke selve spillet, men kan gøre det mere personligt og sjovt at spille. Skins kan købes, sælges og byttes mellem spillere, hvilket gør dem til en del af et stort økonomisk marked.

Der er samtidig en hvis status i at have skins, da de kan være dyre og sjældne. Nogle skins kan koste flere tusinde kroner, mens andre kan købes for få kroner. Det er derfor vigtigt at være opmærksom på, at ikke alle skins er lige meget værd.

Det kan være fartigt at købe skins, da der er mange svindlere og falske hjemmesider, der forsøger at narre folk, også kaldt scams. Det er vigtigt at være opmærksom på hvor du køber dine skins.

## Hvor kan jeg købe skins?
Det mest sikre sted at købe skins er via Steams egen marketplace. Prisen er lidt dyrere end andre steder. Dette skyldes primært at Steam/Valve som ejer platformen og Counter-Strike tager en procentdel af hver handel. Det er dog det sikreste sted at købe skins, da Steam står for hele kæden og derfor kan garantere at handlen er sikker.

Det er også muligt at købe fra tredje-part hjemmesider. Dette er oftest billigere, da de ikke tager ligeså mange procenter for en handel. Vi vil helst ikke anbefale nogle sider, da vi kan komme til at stå på mål for listen. Men der findes mange, bl.a. Gamerpay som er en dansk side, der har et godt ry, hvor godt den virker i praksis ved vi ikke.

## Faren ved at købe og have skins
Steam er en åben platform hvor profiler er offentlige som udgangspunkt. Det betyder at alle kan se hvad du har af skins og hvor meget de er værd. Det er derfor vigtigt at være opmærksom på, at der er mange svindlere derude, der forsøger at narre folk til at give dem deres skins. Det kan være i form af phishing, hvor de sender en falsk besked fra Steam, eller ved at lave det der hedder et tradeoffer hvor de forsøger at få dig til at give skinsne til dem.

Det ses ofte at man får mange venneanmodninger, og nogle der gerne vil chatte med en hvis robotter/bots og lignende kan se at du har skins. Det er vigtigt at være opmærksom på, at disse personer ofte er svindlere, der forsøger at narre dig til at give dem dine skins.

Hvis man først har overført sine skins til en anden, så får man dem ikke tilbage. Også selvom man har været hacket eller lignende. Det er derfor vigtigt hvis man har skins for mange penge, at man sørger for at have Steam-guard aktiveret på sin telefon. For så skal man godkende overførelsen af skinsne til en anden på telefonen, lidt ligesom man kender det fra MitID og ens netbank.

Der findes mange former for svindel, hvor du kan miste dine skins. Det kan være ved at du bliver bedt om at give dit login og password, eller ved at du bliver bedt om at give din Steam Guard-kode. Det er vigtigt at være opmærksom på, at Steam aldrig vil bede dig om dit login og password, eller din Steam Guard-kode. Hvis du modtager en besked fra Steam, der beder om dette, så er det en svindler.

Nogle kendte scams er:
- Nogle vil gerne have du joiner deres hold, da de mangler en spiller. Du skal logge på en hjemmeside for at tilmelde dig holdet. Ved at logge på denne hjemmeside, giver du dem dit login og password og adgang til dine skins.
- Nogle vil gerne lave en handel med dig, og vil gerne have du logger på en hjemmeside for at lave handlen. Ved at logge på denne hjemmeside, giver du dem dit login og password og adgang til dine skins.

# Sikkerhedsmekanismer
- Steam Guard: En ekstra sikkerhedsfunktion, der kræver en bekræftelseskode fra din mobiltelefon, når du logger ind på en ny enhed eller foretager ændringer på din konto. Alle trades kræver at man trykker godkend på sin telefon. Så det er ikke nok at de har adgang til ens konto til en start, de skal også have adgang til ens telefon. Hvis de får adgang til ens konto, så kan de ikke bare tage skinsne uden telefonen, og hvis de laver ændringer til Steam-guard låses ens skins i 15 dage som en sikkerhedsmekanisme.
- Trade-lock: Hvis du lige har modtaget eller sendt et skin til en anden spiller, vil de være låst i 7 dage, før du kan handle dem igen. Det er en sikkerhedsmekanisme for at undgå svindel og tyveri af skins.
- Markedslås: Hvis du lige har købt et skin, vil det være låst i 7 dage, før du kan sælge det på Steam-markedet. Det er en sikkerhedsmekanisme for at undgå svindel og tyveri af skins.

# Konklusion
Skins i Counter-Strike er sjove og et fedt element i spillet. Ofte ved folk godt at ens kniv er sjælden og lignende. Så der er en status i at have skins også. 

Der er mange svindlere på platformen, da der er mange penge i skins. Det er derfor vigtigt man tager sine forholdsregler for at sikre sig imod svindel. Bl.a. ved at have Steam-guard på sin telefon. Mange sider forsøger at ligne Steams-hjemmesiden. For at få dig til at skrive dit login og password, hvorefter de har adgang. Det er derfor vigtigt at være opmærksom på links og andet.

# Spørgsmål?
Har du flere spørgsmål? Så kom og få en snak i eSportsklubben. 

# For eventuelle andre eSportsklubber
Hej!

Vi har lavet denne vejledning til vores medlemmer i eSport Brande. Vi håber at I kan bruge den i jeres klub også, og at vi måske sammen kan lave en vejledning til alle klubber i Danmark. Da skins fylder meget for mange unge. Skriv gerne til os hvis der er noget i vil have ændret eller tilføjet. Vi vil gerne have at det er en vejledning der kan bruges af alle, og ikke kun i eSport Brande.

Hvis i kan bruge Github så er i velkomne til at lave et Pull Request med ændringerne. Det er en god måde at lave dokumentation på, så andre kan se hvad der er ændret og hvorfor. Det er også en god måde at få feedback på, så vi kan lave en bedre vejledning til alle.

Github: https://github.com/eSportBrande/docs

Ellers kan i skrive til os på info@esport-brande.dk